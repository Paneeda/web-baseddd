{
    "data" : "ທາງທະນາຄານ ບີໄອຊີ ພ້ອມດ້ວຍ ບັນດາແຂກຜູ້ມີກຽດທັງຫຼາຍທີ່ມາຮ່ວມງານເປີດໂຕສໍານັກງານໃຫຍ່ ຂອງພວກເຮົາ, ຂໍຮ່ວມເປັນສ່ວນໜຶ່ງໃນການສົມທົບທຶນ ໃຫ້ແກ່ \"ສູນ ອໍທິສຕິກ ລາວ\" ເພື່ອສ້າງໂຮງຮຽນໃຫ້ເດັກພິເສດ (ອໍທິສຕິກ) ທັງຫຼາຍ ໃຫ້ໄດ້ຮັບການສຶກສາຮຽນຮູ້ ທີ່ມີຄຸນນະພາບ ແລະເໝາະສົມກັບພັດທະນາການຂອງພວກເຂົາ.\n\nໃນປະຈຸບັນ ມີເດັກພິເສດຈໍານວນຫຼາຍທີ່ຍັງຖືກປ່ອຍປະລະເລີຍ ແລະ ບໍ່ໄດ້ຮັບການດູແລຢ່າງເໝາະສົມ, ເພາະຜູ້ປົກຄອງສ່ວນໃຫຍ່ ລວມທັງສະຖານສຶກສາທົ່ວໄປຍັງຂາດຄວາມເຂົ້າໃຈ ຄວາມຮູ້ດ້ານເຕັກນິກສໍາລັບເດັກພິເສດ. ດັ່ງນັ້ນ, ຈຶ່ງເຮັດໃຫ້ເດັກພິເສດ ຈໍານວນຫຼວງຫຼາຍຂາດໂອກາດໃນການຮຽນຮູ້ ແລະ ເສີມສ້າງພັດທະນາການທາງດ້ານຮ່າງກາຍ ແລະ ຈິດໃຈ, ລວມໄປເຖິງທັກສະຄວາມຮູ້ພື້ນຖານຕ່າງໆທີ່ຈໍາເປັນຕໍ່ການດໍາລົງຊີບດ້ວຍໂຕເອງຂອງເດັກໃນອານາຄົດ.\n\nທາງທະນາຄານ ບີໄອຊີ ລາວ ຈໍາກັດ ຫວັງເປັນຢ່າງຍິ່ງວ່າ ການປະກອບສ່ວນຂອງພວກເຮົາຈະເປັນສ່ວນໜຶ່ງທີ່ສາມາດເຕີມເຕັມໂອກາດໃຫ້ແກ່ເດັກພິເສດທັງຫຼາຍ ແລະ ເປັນຈຸດເລີ້ມຕົ້ນໃນການສະທ້ອນໃຫ້ສັງຄົມໄດ້ເຫັນເຖິງຄວາມສໍາຄັນຂອງເດັກເຫຼົ່ານີ້."
}